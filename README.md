# Projekt Oleander

Projekt Oleander je pracovní název pro [mou](http://is.muni.cz/osoba/honzajavorek) diplomovou práci na téma _Organizace lidí v internetovém prostředí napříč různými komunikačními kanály_, k nalezení [zde](https://is.muni.cz/auth/rozpis/tema.pl?fakulta=1433;obdobi=5364;studium=560309;balik=58;tema=133878) (neveřejné, IS MUNI).

## Zadání

- Prostudujte problematiku běžné organizace malých skupin lidí přes internet s důrazem na nástroje a služby, které jsou využívané pro komunikaci a organizaci.
- Na základě průzkumu navrhněte řešení, jak propojit používané služby tak, aby mezi sebou lidé mohli komunikovat a sdílet organizační informace i bez toho, že by používali stejné komunikační platformy.
- Podrobně rozpracujte každý z těchto případů a snažte se o nalezení takového, které bude brát největší ohledy na přirozenost a zřejmost používaní (zvažte např. možnosti udržovaní vláken diskusí napříč všemi systémy apod.).
- Vysvětlete, proč jsou některé tyto problémy nerealizovatelné, narazíte-li na nějaké takové.
- Realizujte ukázkovou webovou aplikaci uvedených vlastností.
- Na závěr zhodnoťte perspektivy a další možné aplikace takového řešení. Zamyslete se nad možnostmi propojení dalších služeb nebo komunikačních kanálů.

## Motivace

Potřebujeme-li organizovat lidi, např. při pořádání nějaké události nebo domluvě na společném rozhodnutí, staneme před problémem jak je systematicky kontaktovat a jak efektivně sdílet dohodnuté informace. Můžeme sice využít e-mailů, instantních zpráv nebo sociálních sítí, ale brzy zjistíme, že taková komunikace je velmi roztříštěná - lidé se totiž neradi přizpůsobují nebo registrují do nových služeb a tak skončíme v situaci, kdy polovinu známých organizujeme přes Facebook, několik jednotlivců přes e-maily a zbytek snad
přes Google Kalendář.

Pořadateli by v tomto případě jiste přišla vhod služba, která by umožňovala komunikovat s lidmi uceleně přes několik kanálů. Služba centralizující organizaci, ale zachovávající svobodu jednotlivců rozhodnout se pro takový komunikační kanál, jenž vyhovuje jim. Organizátor by přes zmíněný _velín_ mohl psát svým kontaktům zprávy a udržovat jejich historii, vytvářet jednoduché stránky se souhrnem dohodnutých informací, činit rozhodnutí na anketách, nebo zakládat _události_, u nichž by lidé mohli potvrdit či zamítnout účast.

Přitom běžný účastník domluvy by používal nástroje, na jaké je zvyklý a do organizační služby by se nemusel nijak registrovat nebo přihlašovat. Jestliže má účet na Facebooku, mohl by s organizátorem komunikovat prostřednictvím tohoto kanálu, pokud mu vyhovuje Google se svým kalendářem nebo prosté e-maily, mohl by je použít zrovna tak.